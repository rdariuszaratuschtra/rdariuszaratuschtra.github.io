R.Darius Zaratuschtra (1967) is een veelzijdig beeldend kunstenaar.
Naast schilderkunst en het vervaardigen van bronzen beelden
maakt hij glazen beelden en glas-in-lood. 

Het beeldend werk van Darius Zaratuschtra kenmerkt zich door
een grote diversiteit aan gebruikte materialen en technieken.
Ondanks deze diversiteit wordt de kern of de verbindende
rode draad gevormd door zijn geloof in de emotionele
uitdrukkingskracht van materiaal, kleur en vorm. 

Darius is een begenadigd glaskunstenaar, wat onder meer
tot uiting komt in zijn glas-in-lood objecten. Bovendien
werkt hij met glasfusion-technieken en snijdt hij vormen
uit glasplaten die, op elkaar gestapeld en verlijmd, tot
geheimzinnige beelden worden, die overgeleverd zijn
aan een eindeloos spel van licht.


Darius werkt al jaren simultaan aan verschillende series. In zijn Cultuurschappen, in olieverf op doek,
worden geometrische kleurvlakken naast en over elkaar gezet. Deze doeken vormen een
"stedelijk" landschap, abstract maar vol leven, een emotioneel krachtenspel van
harmoniërende en contrasterende kleuren. 

De Landschappen vormen een tegenpool van de Cultuurschappen. In deze
doeken krijgen dromen, angsten, verlangens en herinneringen een
surrealistische gedaante. In de serie Wachtenden worden deze
thema's heel kernachtig verbeeld: eenzaamheid, leegte, de
onmogelijkheid tot dieper intermenselijk contact. Een rij
naamloze wezens wacht op iets, gedwongen, lijkt het, niet
door een macht of autoriteit van buitenaf, maar door de
eigen innerlijke onmacht. Ze lijken elkaar niet te kennen.
Toevallig samengebracht door een gezamenlijk wachten,
ontstaan desondanks verbindingen, voorzichtige toenaderingen,
uitingen van menselijkheid. Hoe broos en onbeholpen ook, het
zijn hoopgevende voortekens, al gebeurt dit alles onder de
keurende blikken van omstanders en in het weinig romantische
licht van de anonieme, openbare ruimte.


In tekeningen, aquarellen, gemengde technieken en etsen komen we vaak paarden tegen.
Aangezien Darius met paarden is opgegroeid en letterlijk als kind het stro met ze
heeft gedeeld, gaat zijn betrokkenheid met deze dieren verder dan louter
schoonheid of symboliek. Het paard is een kameraad, een intelligent,
sociaal en gevoelig wezen. Vanuit zijn herinnering heeft hij een
enorme kudde bronzen paarden geschapen, een serie die zijn
voltooiing nadert. De kudde vormt één grote gemeenschap.


Terwijl de mensen in hun werk voornamelijk de onmacht
lijken te etaleren, speelt zich in deze groep paarden het
volle leven af: zogende merries, parende, vechtende
en elkaar liefkozende dieren, flemende hengsten en
spelende veulens. Deze bronzen paarden demonstreren
bovendien bij uitstek het vakmanschap van de kunstenaar.
De beelden zijn door hem zelf in brons gegoten, afgewerkt
en gepatineerd. Het moet een belevenis zijn ooit deze
hele kudde als eenheid geëxposeerd te zien. 


